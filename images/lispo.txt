Οι λισποάνθρωποι ζουν σε κόκκινες παραλίες 
με φλόγες για κύματα. 
Για να τους δεις, 
πρέπει να σε πάρει ο ύπνος 
σε ένα διαμέρισμα στο Λουτράκι, 
δίπλα σε κάποιον που προσπαθείς απεγνωσμένα 
να κάνεις περήφανο. 
Τότε, θα αρχίσουν να βγαίνουν από τη θάλασσα 
και να μεταμορφώνονται. 
Τους αρέσει να γίνονται ένα με τα πουλιά και τα ψάρια, 
και μερικές φορές μοιάζουν τρομακτικοί αλλά δεν είναι, 
είναι μόνοι. 
Αν δεν είσαι από το Λουτράκι 
είναι πολύ δύσκολο να σε πάρει ο ύπνος σε ένα διαμέρισμα εκεί, 
εκτός αν έχεις κάποιο φιλικό πρόσωπο με εξοχικό. 
Όταν τους επισκεφτείς, 
να τους πεις πως δεν είναι ότι φοβήθηκα 
τα περίεργα μάτια και τα επιπλέον χέρια 
που έλιωναν το ένα μέσα στο άλλο, 
απλά έχω καταφέρει να διατηρώ 
την απόγνωσή μου σε φυσιολογικά επίπεδα 
αυτές τις μέρες.